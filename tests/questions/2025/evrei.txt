1. Cum este descris, raportat la Dumnezeu Tatăl, Domnul Isus, Cel care „ţine toate lucrurile cu Cuvântul puterii Lui”? (1.3)
a) ca fiind „oglindirea slavei Lui”
b) ca fiind „întipărirea Fiinţei Lui”
c) ambele variante de mai sus

2. Despre ce ni se spune că Dumnezeu le va face „sul, ca pe o manta”? (1.10‑12)
a) despre pământ
b) despre ceruri
c) ambele variante de mai sus

3. Cum ni se spune că nu Îi este ruşine Domnului Isus să ne numească pe noi, credincioşii Lui? (2.11)
a) fraţi
b) prieteni
c) copii

4. Cum este numit Domnul Isus de către autorul epistolei? (3.1)
a) Apostolul
b) Marele Preot al mărturisirii noastre
c) ambele variante de mai sus

5. Despre ce ni se spune că „este mai tăietor decât orice sabie cu două tăişuri”? (4.12)
a) despre Duhul Sfânt
b) despre Cuvântul lui Dumnezeu
c) ambele variante de mai sus

6. Cum este numit Domnul Isus, fiind folosit un citat din Vechiul Testament? (5.6)
a) Preot în veac, după rânduiala lui Avraam
b) Preot în veac, după rânduiala lui Melhisedec
c) Preot milos după rânduiala lui Melhisedec

7. Cum ne este prezentat Melhisedec? (7.1)
a) ca împărat al Salemului
b) ca preot al Dumnezeului Preaînalt
c) ambele variante de mai sus

8. De la cine a primit Melhisedec zeciuială? (7.2)
a) de la Avraam
b) de la Moise
c) de la David

9. Ce ni se spune că era în chivotul legământului? (9.4)
a) un vas de aramă cu mană, toiagul lui Aaron şi tablele legământului
b) un vas de aur cu mană, toiagul lui Moise şi tablele legământului
c) un vas de aur cu mană, toiagul lui Aaron şi tablele legământului

10. Ce ni se spune că nu este fără vărsare de sânge? (9.22)
a) iertare
b) mântuire
c) jertfe

11. Prin ce ni se spune că avem „intrare slobodă în Locul Preasfânt”? (10.19)
a) prin îndurarea lui Dumnezeu
b) prin sângele lui Isus
c) ambele variante de mai sus

12. La ce suntem îndemnaţi să „ţinem fără şovăire”? (10.23)
a) la mărturisirea nădejdii noastre
b) la Cuvântul vieţii, care ne zideşte sufleteşte
c) la legământul pecetluit cu Duhul Său

13. La ce să ne îndemnăm, veghind unii asupra altora? (10.24)
a) la dragoste
b) la fapte bune
c) ambele variante de mai sus

14. Ce suntem îndemnaţi să nu facem, cum fac unii care au acest obicei? (10.25)
a) să nu părăsim adunarea noastră
b) să nu dăm uitării dragostea de fraţi
c) să nu călcăm în picioare legământul

15. Cum este definită credinţa? (11.1)
a) ca o „încredere neclintită în lucrurile nădăjduite”
b) ca o „puternică încredinţare despre lucrurile care nu se văd”
c) ambele variante de mai sus

16. Ce ni se spune că pricepem prin credinţă? (11.3)
a) Cuvântul lui Dumnezeu
b) că lumea a fost făcută prin Cuvântul lui Dumnezeu
c) dragostea lui Dumnezeu

17. Despre cine ni se spune că a adus, prin credinţă, o jertfă mai bună decât fratele său? (11.4)
a) despre Abel
b) despre Cain
c) despre Aaron

18. Despre cine ni se spune că, prin credinţă, a fost mutat de pe pământ, ca să nu vadă moartea? (11.5)
a) despre Abel
b) despre Noe
c) despre Enoh

19. Despre cine ni se spune că, prin credinţă, a făcut un chivot, ca să‑şi scape viaţa? (11.7)
a) despre Noe
b) despre Moise
c) despre Iosua

20. Despre cine ni se spune că, prin credinţă, a plecat fără să ştie unde se duce? (11.8)
a) despre Avraam
b) despre Moise
c) despre David

21. Despre cine ni se spune că, prin credinţă, a primit putere să zămislească, cu toată vârsta ei trecută? (11.11)
a) despre Sara
b) despre Rahela
c) despre Rebeca

22. Despre cine ni se spune că, prin credinţă, le‑a dat lui Iacov şi Esau o binecuvântare? (11.20)
a) despre Avraam
b) despre Isaac
c) despre Iosif

23. Despre cine ni se spune că, prin credinţă, i‑a binecuvântat pe fiii lui Iosif? (11.21)
a) despre Avraam
b) despre Isaac
c) despre Iacov

24. Despre cine ni se spune că, prin credinţă, a pomenit despre ieşirea fiilor lui Israel din Egipt şi a dat porunci cu privire la oasele sale? (11.22)
a) despre Isaac
b) despre Iacov
c) despre Iosif

25. Despre cine ni se spune că, prin credinţă, a fost ascuns trei luni de către părinţii lui? (11.23)
a) despre Moise
b) despre David
c) despre Solomon

26. Despre cine ni se spune că, prin credinţă, nu a vrut să fie numit fiul fiicei lui Faraon? (11.24)
a) despre Moise
b) despre David
c) despre Solomon

27. Ce ni se spune, legat de Ierihon, că s‑a întâmplat, prin credinţă? (11.30)
a) cetatea a fost pustiită
b) zidurile lui au căzut
c) cetatea a fost arsă din temelii

28. Despre cine ni se spune că, prin credinţă, nu a pierit împreună cu cei răzvrătiţi, pentru că găzduise iscoadele cu bunăvoinţă? (11.31)
a) despre Rahela
b) despre Rebeca
c) despre Rahav

29. Care este lista corectă a eroilor credinţei amintiţi cu toţii într‑un singur verset? (11.32)
a) Ghedeon, Debora, Barac, Samson, David şi Samuel
b) Ghedeon, Barac, Samson, Iefta, David, Samuel şi proroci
c) Ghedeon, Barac, Samson, David şi proroci

30. Ce suntem îndemnaţi să dăm la o parte, fiindcă suntem înconjuraţi cu un nor aşa de mare de martori? (12.1)
a) orice piedică
b) păcatul care ne înfăşoară aşa de lesne
c) ambele variante de mai sus

31. Cum este prezentat Domnul Isus, îndemnaţi fiind să ne uităm ţintă la El? (12.2)
a) Căpetenia şi Desăvârşirea credinţei noastre
b) Urzitorul unei mari mântuiri
c) Păzitorul mântuirii noastre

32. Ce ni se spune că le aduce pedeapsa celor care au trecut prin şcoala ei? (12.11)
a) roada dătătoare de pace a neprihănirii
b) tăria credinţei noastre
c) ambele variante de mai sus

33. Ce suntem îndemnaţi să urmărim, ca să‑L vedem pe Dumnezeu? (12.14)
a) pacea cu toţi
b) sfinţirea
c) ambele variante de mai sus

34. Cu ce ni se spune să ne mulţumim, de vreme ce Domnul ne‑a spus: „Nicidecum n‑am să te las, cu niciun chip nu te voi părăsi.”? (13.5)
a) cu puţin
b) cu ce avem
c) cu ce ne va da Domnul

35. Despre ce ni se spune să nu dăm uitării, căci lui Dumnezeu „jertfe ca acestea Îi plac”? (13.16)
a) despre binefacere
b) despre dărnicie
c) ambele variante de mai sus